Id␟Text␟PQM␟FactAndLaw␟Topics␟DefenceLawyers␟ProsecutionLawyers␟Judges␟VerdictId␟Text␟PQM␟FactAndLaw␟Topics␟DefenceLawyers␟ProsecutionLawyers␟Judges␟Verdict␞ga-tar_cz-2021-3-1␟Pubblicato il 04/01/2021


N. 00003/2021 REG.PROV.COLL.
N. 01935/2019 REG.RIC.


REPUBBLICA ITALIANA
IN NOME DEL POPOLO ITALIANO
Il Tribunale Amministrativo Regionale per la  Calabria
(Sezione Prima)
ha pronunciato la presente
SENTENZA
sul ricorso numero di registro generale 1935 del 2019, proposto da -OMISSIS-, rappresentato e difeso dall'avvocato Ferdinando Palumbo, con domicilio digitale come da PEC da Registri di Giustizia; 

contro
Ministero della Difesa e Comando Legione Carabinieri Calabria, rappresentati e difesi dall'Avvocatura Distrettuale di Catanzaro, domiciliataria ex lege in Catanzaro, via G. da Fiore, 34; 

per l'annullamento, previa tutela cautelare,
del provvedimento disciplinare (-OMISSIS-) del 21.10.2019 con cui veniva comminata la sanzione di stato della “sospensione disciplinare dall’impiego” per mesi 8 ai sensi dell’art. 1357, lettera a) del Decreto Legislativo 15 marzo 2010 n. 66 con conseguente detrazione d’anzianità, ai sensi dell’art. 858, comma, lettera C.


Visti il ricorso e i relativi allegati;
Visti gli atti di costituzione in giudizio del Ministero della Difesa e del Comando Legione Carabinieri Calabria;
Visti tutti gli atti della causa;
Relatore nell'udienza pubblica del giorno 16 dicembre 2020 la dott.ssa Francesca Goggiamani e uditi per le parti i difensori come specificato nel verbale;
Ritenuto e considerato in fatto e diritto quanto segue.


FATTO
-OMISSIS-, Luogotenente dell’Arma dei Carabinieri, ha impugnato con richiesta di sospensione, la sanzione di stato della “sospensione disciplinare dall’impiego” per mesi 8 comminata per avere il militare ricevuto avviso di garanzia per concorso in estorsione con metodo mafioso per omesso intervento in appurata vicenda estorsiva a danno di imprenditore.
A sostegno del ricorso ha lamentato la violazione dell’art. 1393, secondo e terzo capoverso, del C.O.M in quanto la fattispecie andrebbe sussunta nella residuata ipotesi di pregiudiziale penale, la violazione dei termini del procedimento disciplinare, l’eccesso di potere per difetto di istruttoria e la violazione del principio di proporzionalità.
Ha, altresì domandato il risarcimento del danno di natura patrimoniale conseguente alla sanzione per la derivata riduzione dello stipendio, per le conseguenze sullo stato di servizio e pensionistico e di natura non patrimoniale per il danno all’immagine.
L’Amministrazione ha resistito al ricorso sostenendo l’inapplicabilità della pregiudiziale penale nella parte in cui l’art. 1393 COM la prevede per fatti compiuti in adempimento del dovere ed il rispetto dei termini di cui all’art. 1392 COM e 97 Tu.p.imp. 
In sede cautelare, in esito ad attività istruttoria, con ordinanza n.-OMISSIS-, non riformata, è stata concessa l’invocata sospensione.
All’udienza pubblica del 16.12.2020, trattata la controversia, il ricorso è stato trattenuto in decisione.
DIRITTO
1. Il ricorso nella parte in cui impugna il provvedimento sanzionatorio risulta fondato per la dirimente seconda censura, con assorbimento delle ulteriori.
Prevede l’art. 1393 COM al comma 1, per come riformato dall'articolo 15, comma 1, della Legge 7 agosto 2015, n. 124 e successivamente dall'articolo 4, comma 1, lettera t), del D.Lgs. 26 aprile 2016, n. 91 “Il procedimento disciplinare, che abbia ad oggetto, in tutto o in parte, fatti in relazione ai quali procede l'autorita' giudiziaria, e' avviato, proseguito e concluso anche in pendenza del procedimento penale. Per le infrazioni disciplinari di maggiore gravita', punibili con la consegna di rigore di cui all'articolo 1362 o con le sanzioni disciplinari di stato di cui all'articolo 1357, l'autorita' competente, solo nei casi di particolare complessita' dell'accertamento del fatto addebitato al militare ovvero qualora, all'esito di accertamenti preliminari, non disponga di elementi conoscitivi sufficienti ai fini della valutazione disciplinare, promuove il procedimento disciplinare al termine di quello penale. Il procedimento disciplinare non e' comunque promosso e se gia' iniziato e' sospeso fino alla data in cui l'Amministrazione ha avuto conoscenza integrale della sentenza o del decreto penale irrevocabili, che concludono il procedimento penale, ovvero del provvedimento di archiviazione, nel caso in cui riguardi atti e comportamenti del militare nello svolgimento delle proprie funzioni, in adempimento di obblighi e doveri di servizio. Rimane salva la possibilita' di adottare la sospensione precauzionale dall'impiego di cui all'articolo 916, in caso di sospensione o mancato avvio del procedimento disciplinare”.
È, dunque, venuta meno la cd. pregiudiziale penale obbligatoria (La disposizione ante riforma recitava “Se per il fatto addebitato al militare è stata esercitata azione penale, ovvero è stata disposta dall'autorità giudiziaria una delle misure previste dall'articolo 915, comma 1, il procedimento disciplinare non può essere promosso fino al termine di quello penale o di prevenzione e, se già iniziato, deve essere sospeso). 
È certa l’applicabilità nella specie della norma per come riformata in quanto essa risulta applicabile, secondo i principi generali in materia di successione di leggi nel tempo, ai fatti di cui si è «acquisita notizia» da parte del titolare dell’azione disciplinare dopo l’entrata in vigore della novella all’art. 1393 cod.mil. (28 agosto 2015 mentre nella specie l’informazione di garanzia all’indagato è stata notificata nel 2019) per come affermato dalle circolari del Ministero della Difesa n. M_D GMIL 0574380 e M_D GMIL 0806206, adottate rispettivamente il 26 agosto e il 13 novembre 2015, poi recepite dall’Arma dei Carabinieri con circolare 18 gennaio 2016 n.  276/139-4-2009 e circolare n. 276/139-19-2009 del 30 ottobre 2019 in modo analogo a quanto era avvenuto per la identica novella apportata dal decreto Brunetta n.150 del 2009 al d.lgs. n.165 e ai CCNL da parte della circolare esplicativa 27 novembre 2009 n. 9 (v. in tal senso Cons. St., 2053/2020).
2. Ciò premesso e venendo alla fattispecie concreta, diversamente da quanto illustrato dalla difesa della resistente, nella fase cautelare e del merito, nella fattispecie in esame non si invoca l’applicazione derogatoria della pregiudiziale penale per il caso di atti e comportamenti compiuti dal militare nello svolgimento delle proprie funzioni, in adempimento di obblighi e doveri di servizio (art. 1393 co.1 terzo periodo), bensì per la sua sussumibilità nei casi eccezionali previsti per le ipotesi di «infrazioni disciplinari di maggiore gravità, punibili con la consegna di rigore di cui all’articolo 1362 o con le sanzioni disciplinari di stato di cui all’articolo 1357», qualora si riscontri «particolare complessità dell’accertamento del fatto addebitato al militare», ovvero qualora, all’esito di accertamenti preliminari, non si disponga «di elementi conoscitivi sufficienti ai fini della valutazione disciplinare (art. 1393 co. 1 secondo periodo).
Mentre la prima citata deroga è ad applicazione obbligatoria, la seconda è facoltativa, frutto di una valutazione discrezionale sindacabile in sede giurisdizionale solo per manifesta illogicità o palese irragionevolezza (così Cons. St. n. 6925/2019).
Nella specie che l’Amministrazione abbia mal condotto la valutazione discrezionale risulta da due elementi.
In primo luogo, infatti, nella relazione finale dell’ufficiale inquirente (v. doc. 4 fasc. Ministero della difesa) è lo stesso organo della p.a. ad affermare in diversi passi -) la complessità delle indagini, -) la carenza allo stato di sufficienti elementi di prova al di là dell’imputazione da parte del P.M. ed - ) il mancato vaglio delle dichiarazioni dei collaboratori di giustizia da parte dell’Autorità giurisdizionale giudicante (v. in particolare 1. il rilievo che <<L'attività investigativa trae origine dalle dichiarazioni rese da collaboratori di giustizia e il relativo procedimento, ancora nella fase della conclusione delle indagini, aldilà di quanto contestato dal P.M. nel relativo capo di imputazione, allo stato attuale, non fornisce ulteriori elementi che possano in qualche misura riformare in favore del sottufficiale l'addebito disciplinare contestatogli>> [in par. 4 relativo alle considerazioni sull'addebito contestato]; 2. la considerazione che la difesa del militare <<non permette, in questo momento, una riformulazione dell'addebito né di poter addivenire, in via amministrativa, a conclusioni che sono proprie dell'Organo Giudicate dell'A.G. procedente>> [in par. 4 relativo alle considerazioni sull'addebito contestato]; 3. l’affermazione nelle conclusioni finali << Pur tuttavia, in considerazione della particolare complessità della indagini e delle gravissime accuse rivoltegli dai collaboratori di giustizia, ancora da dimostrare nel corso giudizio/dibattimento, e al fine di risaltare eventuali profili di interesse, si riportano alcuni punti evidenziati dall'inquisito nel suo scritto difensivo….>>).
In secondo luogo è l’esame delle dichiarazioni dei collaboratori che induce a sussumere i fatti addebitati in fattispecie complessa/con insufficienza di elementi conoscitivi.
Le dichiarazioni acquisite dei pentiti, nei – si badi - rispettivi verbali di interrogatorio di persona indagata o di persona indagata in procedimento connesso, evidenziano un loro tentennamento nel riferire all’autorità giudiziaria inquirente dell’ascritto intervento mitigatorio di loro richiesta estorsiva ai danni del titolare di esercizio commerciale da parte di militare identificato nello -OMISSIS-, tentennamenti che solo l’esame  orale nel dibattimento penale può confermare in termini di credibilità, credibilità da vagliare con attenzione alla luce della circostanza  che gli stessi sono stati in passato tratti in arresto per omicidio per l’attività investigativa compiuta anche dal ricorrente.
In particolare -OMISSIS-non ha saputo riferire chi fosse il Maresciallo intervenuto nella vicenda ed ha affermato che il -OMISSIS- ricevette telefonata di intimazione del Carabiniere a tralasciare la richiesta estorsiva; -OMISSIS-prima (2016 )  ha affermato di non ricordare chi fosse il militare (né le sue fattezze) che incontrò, dopo la telefonata di persona a lui vicina,  per poi dire, due anni dopo, nel 2018, prima che non l’avrebbe saputo riconoscere e poi riconoscerlo in foto; -OMISSIS-, presente all’incontro, nel 2016 riferisce il fatto addebitandolo allo -OMISSIS-, dichiarandolo di non averlo fatto prima perché questo lo aveva fatto arrestare e di essersi deciso solo dopo collaborazione di -OMISSIS-.
La sanzione va, dunque, annullata fatta, ovviamente, salva la riedizione del potere all’esito del giudizio penale.
3. La domanda risarcitoria non può, invece, trovare seguito per l’immediata sospensione della sanzione ad opera dapprima del decreto cautelare presidenziale ex art. 56 c.p.a. e di seguito dell’ordinanza cautelare seguita da esecuzione, provvedimenti che hanno impedito il consolidarsi dei pregiudizi paventati.
4. Le spese di lite, per le ragioni della decisione e per la reciproca soccombenza, vanno compensate.
P.Q.M.
Il Tribunale Amministrativo Regionale per la Calabria, Sezione Prima, definitivamente pronunciando sul ricorso di cui in epigrafe, così provvede:
1) Accoglie il ricorso e per l’effetto annulla il provvedimento impugnato;
2) Compensa tra le parti le spese di lite.
Ordina all’Autorità amministrativa di dare esecuzione alla presente sentenza.
Ritenuto che sussistano i presupposti di cui all'articolo 52, commi 1 e 2, del decreto legislativo 30 giugno 2003, n. 196, e dell’articolo 9, paragrafo 1, del Regolamento (UE) 2016/679 del Parlamento europeo e del Consiglio del 27 aprile 2016, a tutela dei diritti o della dignità della parte interessata, manda alla Segreteria di procedere all'oscuramento delle generalità nonché di qualsiasi altro dato idoneo ad identificare il ricorrente ed i sig.ri -OMISSIS-, -OMISSIS-e -OMISSIS-.
Così deciso in Catanzaro nella camera di consiglio del giorno 16 dicembre 2020 con l'intervento dei magistrati:


Giancarlo Pennetti,	Presidente
Francesco Tallaro,	Primo Referendario
Francesca Goggiamani,	Referendario, Estensore






 
